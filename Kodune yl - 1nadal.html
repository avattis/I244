<!DOCTYPE html>
<head>	
	<meta charset="UTF-8"/>
	<title>Kodune ülesanne - 1.nädal</title>
</head>
<h1>Infosüsteemide andmevahetuskiht X-tee</h1>
<p>
<b>X-tee on mõiste, mida e-riigist rääkides väga sageli kasutatakse ning mida tihtilugu ka väliskülalistele tutvustatakse. Mis see salapärane X-tee siis õieti on?</b></p>
<p>

Kui võrrelda riigi infosüsteemi linnaga, milles on palju erinevaid maju (andmekogusid), siis X-tee on nagu tänavavõrgustik, mida mööda toimub infoliiklus andmekogude vahel. Oma nimegi on X-tee saanud võrdlusest ristmikuga, kus kohtuvad andmekogud ja infosüsteemid, et üksteisega infot vahetada.</p>
<p>

<b>Illustratsioon: Lihtsustatud X-tee olemus</b>

</p>

<img src="xtee.jpg" alt="seeneniidistik" width="500" height="300">
<br>
<i><small>X-tee on nagu nähtamatu seeneniidistik, mille toel kerkivad üha uued e-teenused</small></i>
<p>

Riigi infosüsteem Eestis on hajusalt üles ehitatud. Selles on eri tehnoloogilistel platvormidel ja aegadel loodud andmekogusid. Et vormida kasutajale valmis üks mugav e-teenus, peavad andmekogud omavahel ladusalt suhtlema, sest teenus komplekteeritakse eri andmekogude andmetest. </p>

<strong>X-tee võimaldab andmekogudel ja registritel omavahel turvaliselt ning teatud volituste piires suhelda.</strong>
<p>

Ettevõtjad, ametnikud ja kodanikud saavad X-teest kasu selle e-teenuste kaudu.


<h3>Milliseid teenuseid X-tee pakub?</h3>

Teenuseks nimetatakse iga X-tee vahendusel suhtlemise võimalust.
<ol>
<li><strong>X-tee kodanikuteenused</strong> võimaldavad teha päringuid riigi andmebaasidest ja kontrollida endaga seotud infot.
Näiteks saab registreeruda riigieksamile või kontrollida oma andmeid rahvastikuregistris. <a href="https://www.eesti.ee/est/teenused/kodanik">Vaata X-tee kodanikuteenuseid »</a></li>
<li><strong>X-tee ettevõtjateenused</strong> annavad võimaluse sooritada teatud päringuid, mis on avaliku teenusena lubatud, näiteks Haigekassale kindlustusandmete edastamine.<a href="https://www.eesti.ee/est/teenused/ettevotja"> Vaata X-tee ettevõtjateenuseid »</a></li>
<li><strong>X-tee ametnikuteenused</strong> tõstavad töö efektiivsust. Ametnikud kasutavad X-tee teenuseid oma asutuse infosüsteemides.<a href="https://www.eesti.ee/est/teenused/ametnik"> Vaata X-tee ametnikuteenuseid »</a></li>
</ol>
<p>

X-tee vahendusel suhtleb üle saja infosüsteemi. Nende tuhandetest teenustest saab hea ülevaate riigi infosüsteemi haldussüsteemi (RIHA) vahendusel.</p>

<h3>Kuidas X-teega liituda?</h3>

<p>Avaliku- ja erasektori ettevõtted ja asutused saavad oma infosüsteemi X-teega liita, et kasutada teenuseid oma elektroonilises keskkonnas või pakkuda selle kaudu oma e-teenuseid.

Liitumine nõuab mõningast investeeringute ja ressursside planeerimist. Kokkuvõttes on see ikkagi odavam lahendus, kui kõikide asutuste omavaheline mitmepoolsete andmevahetuslepingute sõlmimine.

Esmalt peab allkirjaõiguslik esindaja X-teega liitumiseks registreerima liituja RIHA-s. Pärast seda võib ta määrata inimesed, kes liitumist tehniliselt korraldama hakkavad.

X-teega liitumine ning selle kasutamine on tasuta. Liituja katab vaid enda infosüsteemi liidestamise kulud. Küll aga võib tekkida olukordi, kus mõni X-teega liidestatu küsib tasu oma teenuse tarbimise eest. </p>

X-tee lähtub järgmistest põhimõtetest:
<ul>
<li>turvalisus – tagab andmekogude säilimise;</li>
<li>standardiseeritus – infosüsteemid peavad üksteist mõistma;</li>
<li>jälgitavus – infosüsteemide omavaheline suhtlemine peab olema jälgitav osas, mis tagab X-tee tõrgeteta toimimise;</li>
<li>jälitatavus – infosüsteemide omavaheline suhtlemine peab olema vajadusel tagantjärele tuvastatav;</li>
<li>tõestatavus – infosüsteemide omavaheline suhtlemine peab olema tõestatav näiteks kohtus.</li>
</ul>
X-tee pole pelk tehniline lahendus. Selle toimimiseks on vajalikud ka organisatsioon (RIA) ning X-teed reguleerivad õigusaktid.

Keskkonnaga on liitunud sertifikaadipõhiselt üle 900 organisatsiooni, et tarbida ja osutada selle kaudu teenuseid.

X-tee rakendamine kehtestati Vabariigi Valitsuse 24. aprilli 2008. aasta määrusega "Infosüsteemide andmevahetuskiht". Määruse uue versiooni kehtestas valitsus 23. septembril 2016.

<em>X-teed arendab ja haldab Riigi Infosüsteemi Amet.</em>


</body>
</html>


